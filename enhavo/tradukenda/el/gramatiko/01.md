# __Το Αλφάβητο__ 

Το αλφάβητο της Εσπεράντο αποτελείται από 28 γράμματα:  
a, b, c, ĉ, d, e, f, g, ĝ, h, ĥ, i, j, ĵ, k, l, m, n, o, p, r, s, ŝ, t, u, ŭ, v, z.

Προφέρονται ως εξής:  

- __a__ = όπως το ελληνικό φωνήεν "__α__" 
- __b__ = "__μπ__" όπως προφέρεται στην αρχή μιας λέξης πχ "__μπ__ίρα" 
- __c__ = "__τσ__" όπως προφέρεται στην αρχή μιας λέξης πχ "__τσ__όχα"
- __ĉ__ = "__τσσ__" παχύ όπως ο αγγλικός φθόγγος "τσ" (__ch__air)
- __d__ = "__ντ__" όπως προφέρεται στην αρχή μιας λέξης πχ "__ντ__όμινο"
- __e__ = όπως το ελληνικό φωνήεν "__ε__"  
- __f__ = "__φ__" όπως "__φ__ανφάρα"
- __g__ = "__γκ__" όπως προφέρεται στην αρχή μιας λέξης πχ "__γκ__άζι"
- __ĝ__ = "__τζ__" όπως προφέρεται στην αρχή μιας λέξης πχ "__τζ__άμι"
- __h__ = "__χ__" ελαφρά προφερόμενο όπως το αγγλικό "h" (__h__ome)
- __ĥ__ = "__χ__" κανονικά προφερόμενο όπως "__χ__ολέρα"
- __i__ = όπως το ελληνικό φωνήεν "__ι__"  
- __j__ = όταν βρίσκεται __πριν απο ένα φωνήεν__ διαβάζεται "__γι__" όπως "__γι__έρμα".  
 	 Όταν όμως ακολουθεί __μετά από φωνήεν__, τότε γίνεται δίφθογγος και διαβάζεται σαν ένα κοντό "__ι__".  
  	Τα __aj__, __ej__, __oj__, __uj__ είναι οι αντίστοιχοι δίφθογγοι από τα __a__, __e__, __o__, __u__.  
  	Ετσι:  
	- __aj__ = "__αϊ__" όπως "κ__αη__μός"
	- __ej__ = "__εϊ__" όπως "μ__έϊ__καπ"
	- __oj__ = "__οϊ__" όπως "μπ__όϊ__"
	- __uj__ = "__ουϊ__" όπως "σ__ουϊ__τα", που προφέρεται γρήγορα.
- __ĵ__ = "__ζζ__" παχύ όπως "με__ζ__ούρα"
- __k__ = "__κ__" όπως "__κ__αφές"
- __l__ = "__λ__" όπως "__λ__αιμός"
- __m__ = "__μ__" όπως "__μ__αμά"
- __n__ = "__ν__" όπως "__ν__άνος"
- __o__ = όπως το ελληνικό φωνήεν "__ο__"  
- __p__ = "__π__" όπως "__π__ατάτα"
- __r__ = "__ρ__" όπως "__ρ__υθμός", ιδανικά να ρολάρει
- __s__ = "__σ__" όπως "__σ__άρκα"
- __ŝ__ = "__σσ__" πολύ παχύ όπως ο αγγλικός φθόγγος "sh" (__sh__arp)
- __t__ = "__τ__" όπως "__τ__ιμόνι"
- __u__ = όπως η ελληνική δίφθογγος "__ου__"  
- __ŭ__ = Δεν χρησιμοποιείται ποτέ μόνο του, αλλά πάντα σαν δίφθογγος __aŭ__, __eŭ__, με τα __a__, __e__ αντιστοίχως.  
  	Διαβάζεται σαν ένα κοντό "__ου__" όπως στο Eŭropo = "εουρόπο" (Ευρώπη).
  	Ετσι:  
	- __aŭ__ = "__αου__" όπως το αγγλικό "mouth"
	- __eŭ__ = "__εου__" όπως "eh-oo".
- __v__ = "__β__" όπως "__β__ιβλίο"
- __z__ = "__ζ__" όπως "__ζ__ώνη"

<sub>(σελ. 13)</sub>  

---

# __Η Προφορά__ 

Οι λέξεις προφέρονται ακριβώς όπως γράφονται, εφαρμόζοντας τα ισοδύναμα που αναφέρονται παραπάνω, π.χ.

- *amiko* = α-μί-κο
- *ĉambro* = τσά-μπρο
- *ĝi* = Τζιι.

<sub>(σελ. 13)</sub>

---

# __Ο Τόνος__ 

'Ολες οι λέξεις (με περισσότερες από μια συλλαβές) τονίζονται στην παραλήγουσα, π.χ.

- *te-le-__FO__-no* (τε-λε-__ΦΟ__-νο)
- *ra-__DI__-o* (ρα-__ΝΤΙ__-ο)
- *kaj* (κάϊ)
- a-__MI__-ko (α-__ΜΙ__-κο)
- __ES__-tas (__ΕΣ__-τας).
- προσοχή: __AN__-kaŭ (__ΑΝ__-καου, γιατί το καου είναι μια συλλαβή).  

<sub>(σελ. 16)</sub>

---

# __Το Άρθρο__ 

Το οριστικό άρθρο είναι ένα, το *__la__*.  
Είναι το __ίδιο__ για όλα τα γένη, πτώσεις και αριθμούς.  
Δεν υπάρχει αόριστο άρθρο:

- *__la__ amiko* – __ο__ φίλος
  - *amiko* – ένας φίλος
- *__la__ amikino* – __η__ φίλη
  - *amikino* – μία φίλη
- *__la__ laboro* – __η__ εργασία
  - *laboro* – εργασία
- *__la__ libro* – __το__ βιβλίο
  - *libro* – ένα βιβλίο
- *__la__ libroj* – __τα__ βιβλία
  - *libroj* – (μερικά) βιβλία

<sub>(σελ. 19)</sub>

---

# __Προσωπικές Αντωνυμίές__ 

- *mi* – εγώ
- *vi* – εσύ
- *li* – αυτός
- *ŝi* – αυτή
- *ĝi* – αυτό
- *ni* – εμείς
- *vi* – εσείς
- *ili* – αυτοί-ές-ά          
Οι αντωνυμίες *li, ŝi, ĝi* χρησιμοποιούνται ακριβώς όπως "αυτός, αυτή, αυτό".

<sub>(σελ. 26)</sub>

---

# __Κτητικές Αντωνυμίες__ 

Δημιουργούνται προσθέτοντας στις προσωπικές την κατάληξη *__-a__*:

- *mia* – (δικός-ή-ό) μου
- *via* – (δικός-ή-ό) σου
- *lia* – (δικός-ή-ό) του
- *ŝia* – (δικός-ή-ό) της
- *ĝia* – (δικός-ή-ό) του
- *nia* – (δικός-ή-ό) μας
- *via* – (δικός-ή-ό) σας
- *ilia* – (δικός-ή-ό) τους

<sub>(σελ. 39)</sub>

---

# __Ουσιαστικά__ 

Στην Εσπεράντο όλα τα ουσιαστικά, αρσενικού, θηλυκού και ουδέρερου γένους έχουν την ίδια κατάληξη *__-o__*. 

- *amik__o__* – φίλος
- *amikin__o__* – φίλη
- *tabl__o__* – τραπέζι
- *fort__o__* – δύναμη
- *esper__o__* – ελπίδα
- *urb__o__* – πόλη
- *hom__o__* – άνθρωπος
- *lernant__o__* – μαθητής
- *lernantin__o__* – μαθήτρια

<sub>(σελ. 23)</sub>

---

# __Πληθυντικός__ 

Ο πληθυντικός σχηματίζεται με την προσθήκη του συμφώνου *__-j__* μετά την κατάληξη.   
Τα ουσιαστικά, τα επίθετα και οι μετοχές παίρνουν αυτή την κατάληξη π.χ.:

- *amiko__j__* – φίλοι
- *amikino__j__* – φίλες
- *tablo__j__* – τραπέζια
- *forto__j__* – δυνάμεις
- *espero__j__* – ελπίδες
- *urbo__j__* – πόλεις
- *homo__j__* – άνθρωποι
- *lernanto__j__* – μαθητές
- *la via__j__ lernanto__j__* – οι μαθητές σου
- *la mia__j__ lernantino__j__* – οι μαθήτριες μου

<sub>(σελ. 23)</sub>

---

# __Ρήματα__ 

1. Η κατάληξη __απαρέμφατου__ είναι *__-i__*, ίδια σε όλα τα πρόσωπα και αριθμούς:  
   - *lern__i__* – να μαθαίνω, να μαθαίνεις, να μαθαίνει
   - *labor__i__* – να εργάζομαι, να εργάζεσαι, να εργάζεται
   - *est__i__* – να είμαι, να είσαι, να είναι
2. Η κατάληξη __Ενεστώτα__ (Οριστικής) είναι *__-as__*, ίδια σε όλα τα πρόσωπα και αριθμούς:  
   - *mi sid__as__* – εγώ κάθομαι
   - *vi sid__as__* – εσύ κάθεσαι
   - *li sid__as__* – αυτός κάθεται
   - *ŝi sid__as__* – αυτή κάθεται
   - *ĝi sid__as__* – αυτό κάθεται
   - *ni sid__as__* – εμείς καθόμαστε
   - *vi sid__as__* – εσείς κάθεστε
   - *ili sid__as__* – αυτοί-ές-ά κάθονται.

<sub>(σελ. 27)</sub>

---

# Το ερωτηματικό μόριο *__Ĉu?__* 

Κάθε ερωτηματική πρόταση στην Εσπεράντο αρχίζει συνήθως με το ερωτηματικό λεξίδιο *__ĉu__*, ή με μια από τις ερωτηματικές απλές λέξεις (*__ki-?__*).  

Το λεξίδιο *__ĉu__* δείχνει απλά την ερώτηση, χωρίς να έχει κάποια συγκεκριμένη σημασία. Ελεύθερα μεταφράζεται, χωρίς αυτό να είναι αναγκαίο με το "__Μήπως;__".  

Η αναμενόμενη απάντηση σε μια ερώτηση που αρχίζει με το *__ĉu__* είναι __ναι/όχι__, χωρίς να αποκλείονται και άλλες πιθανές απαντήσεις:

- *__Ĉu__ vi sidas?* – Κάθεσαι;
- *__Ĉu__ vi skribas?* – Γράφεις; Μήπως γράφεις;

Είναι ευνόητο ότι το *__ĉu__* δεν χρησιμοποιείται σε ερωτηματικές προτάσεις που αρχίζουν απο ερωτηματική απλή λέξη (*__ki-?__*).  
Το ερωτηματικό *__ĉu__* χρησιμοποιείται επίσης και στην πλάγια ερώτηση, αποδίδοντας το __μήπως__ ή __αν__ (όχι υποθετικό) της ελληνικής.

- *Ŝi demandis min, __ĉu__ mi iros kun ŝi.* – Με ρώτησε αν θα πάω μαζί της.
- *Mi ne scias, __ĉu__ vi komprenis.* – Δεν γνωρίζω αν κατάλαβες.

<sub>(σελ. 94)</sub>

---

# Η απλή λέξη *__Kiu?__* <sub>(σελ. 73)</sub>

Η ερωτηματική λέξη *__kiu__* λειτουργεί και ως αντωνυμία ("__ποιός;__") αλλά και σαν επίθετο ("__ποιός;__"), π.χ.

- *__Kiu__ vi estas?* – Ποιός είσαι;
- *__Kiu__ instruisto sidas?* – Ποιός δάσκαλος κάθεται;

<sub>(σελ. 73)</sub>

---

# Το επίθημα *__-ist__* 

Το επίθημα *__-ist__* χρησιμοποιείται για να ορίσει το __επάγγελμα__ ενός ατόμου, ή κάποια __δραστηριότητα__ στην οποία εμπλέκεται τακτικά.  
Χρησιμοποιείται μετά από ρίζες ρηματικού, ουσιαστικού, ή επιθετικού χαρακτήρα:


- *instru__ist__o* – δάσκαλος
- *labor__ist__o* – εργάτης
- *hotel__ist__o* – ξενοδοχοϋπάλληλος
- *esperant__ist__o* – Εσπεραντιστής, υποστηρικτής της Εσπεράντο
- *ŝtel__ist__o* – κλέφτης
- *bicikl__ist__o* – ποδηλάτης
- *komik__ist__o* – κωμικός (επάγγελμα)

<sub>(σελ. 152)</sub>

---

# Το επίθημα *__-in__* 

Το επίθημα *__-in__* χρησιμοποιείται για να μετατρέψει ένα ουσιαστικό σε __θηλυκού__ γένους:

- *patro* – πατέρας
    - *patr__in__o* – μητέρα
- *lernanto* – μαθητής
    - *lernant__in__o* – μαθήτρια (θηλυκό)
- *instruisto* – δάσκαλος
    - *instruist__in__o* – δασκάλα

<sub>(σελ. 23)</sub>

---

# Βεβαιωτικό Μόριο *__Jes__*

Το βεβαιωτικό μόριο *__jes__* σημαίνει "__ναι__".

- *Ĉu vi estas en la ĉambro?* - Είσαι μέσα στο δωμάτιο;
  - *__Jes__, mi estas en la ĉambro.* - __Ναι__, είμαι μέσα στο δωμάτιο.

---

# Αρνητικό Μόριο *__Ne__*

Το αρνητικό μόριο *__ne__* αντιστοιχεί στο "__όχι__" (αντίθετο του "ναι") και στο "__δεν__":  

- *__Ne__, mi __ne__ estas en la ĉambro.* - __Όχι__, __δεν__ είμαι μέσα στο δωμάτιο.

---

<sub>Οι αριθμοί σελίδων παραπέμπουν στο σπουδαίο βιβλίο του Σπύρου Σαραφιάν "Η ΔΙΕΘΝΗΣ ΓΛΩΣΣΑ ΕΣΠΕΡΑΝΤΟ - ΜΕΘΟΔΟΣ ΔΙΔΑΣΚΑΛΙΑΣ - ΑΥΤΟΔΙΔΑΣΚΑΛΙΑΣ", Αθήνα 1987. Αρκετές ιδέες και παραδείγματα στηρίζονται επίσης στο βιβλίο αυτό.</sub>
